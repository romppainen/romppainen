# Etsivä Romppainen 

> Mikään ei ole todellista, kaikki on sallittua!

Huone oli valkoinen ja steriili, kuin leikkaussali. Koekaniini istui tuolissaan kuin kahlittu eläin, joka olisi vain tahtonut purra jalkansa pois päästäkseen pakenemaan. Hänen kasvoihinsa kohdistui voimakas valo ja punaiset silmät pyörivät päässä hätäisesti. Suukapula esti häntä päästämästä epämääräisiä ynähdyksiä kummempia ääniä. Hänen päähänsä ja alastomaan vartaloonsa oli kiinnitetty erilaisia lääketieteellisiä antureita.

Koekaniinin päässä olevista korvakuulokkeista ja hänen edessään olevasta suuresta monitorista tulvi jatkuvasti suggestiivisia positiivisen ajattelun viestejä, jotka sekoittuivat Koekaniinin mielessä LSD:n aiheuttamaan voimakkaaseen henkiseen myrskyyn. Hän näki hallusinaatiota muistuttavia visuaaleja kaikkialla.

Tähän hän ei ollut varautunut suostuessaan kokeilemaan uusia hoitotekniikoita. Hän ei ollut odottanut mitään tällaista. Koekaniini tunsi ajan pysähtyvän täydellisesti ja jokaisen suggestiivisen viestin paisuvan kokonaisen galaksin kokoiseksi. Se oli kidutusta psykedeelien aiheuttamasta euforiasta huolimatta. Hän tunsi egonsa sulavan.

Koekaniinin lisäksi huoneessa oli vain kaksi henkilöä, valkotakkinen tohtori Cameron, joka oli nimestään huolimatta luultavasti paikallinen, koska puhui täydellistä suomea, ja tätä avustava erittäin kaunis ja äärimmäisen kylmä sairaanhoitaja, jonka Koekaniini oli mielessään ristinyt SS-Elsaksi. 

Tohtori mittaili Koekaniinille lisää lääkkeitä. "Pian saat uuden annoksen", hymyili tohtori Cameron paljastaen tekohampaansa kuin saastaisen nielunsa edessä olevan ritilän, "tämä on ihmiskunnan parhaaksi... Ja ehkä hyväksi myös sinulle, loppujen lopuksi..."
